Oikeusministeri Antti Häkkänen osallistuu Wienissä maanantaina 6. marraskuuta pidettävään YK:n korruption vastaista yleissopimusta käsittelevään sopijapuolikonferenssiin.

Joka toinen vuosi järjestettävän konferenssin teemoina ovat yleissopimuksen täytäntöönpanon edistäminen, sopijapuolten valmiuksien kehittäminen ja valtioiden välisen yhteistyön lisääminen.

Vuonna 2003 hyväksytty yleissopimus (UNCAC) on ensimmäinen maailmanlaajuinen sopimus korruption torjunnasta. Sen tavoitteena on edistää toimia, joilla torjutaan ja ennalta ehkäistään korruptiota sekä helpotetaan kansainvälistä yhteistyötä. Sopijavaltioita on tällä hetkellä 183.

Kokouksen yhteydessä ministeri Häkkänen tapaa YK:n huume- ja rikosasioiden toimiston UNODC:n pääjohtajan Yury Fedotovin ja Euroopan turvallisuus- ja yhteistyöjärjestön ETYJin pääsihteerin Thomas Gremingerin. Molempien organisaatioiden päämajat sijaitsevat Wienissä.

Lisäksi Häkkänen tapaa kokouksen yhteydessä Ukrainan oikeusministerin Pavlo Petrenkon sekä Belgian oikeusministerin Koen Geensin.  

Tiistaina 7.11. ministeri Häkkänen vierailee EU:n perusoikeusvirastossa (FRA) keskustelemassa viraston hiljattain julkaisemasta raportista, jossa käsitellään tiedustelulainsäädäntöön liittyviä perusoikeuskysymyksiä.